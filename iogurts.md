# Fàcil

### Ingredients:
- 1L llet UHT
- 1 iogurt

### Procés:
- Ben remenat, repartit en els potets i a dormir.
- 8h i demà ja està, cap a la nevera.

# Normal

### Ingredients:
- 1L de llet
- 1 iogurt
- coses aromàtiques per posar-hi que no trenquin la llet

### Llet
- poses els fogons baixos i deixes que vagi agafant temperatura
- afegeixes els aromàtics
- deixes que pugi fins a ~80°C
    - si tens el temps, et quedes davant i vas remenant. Sino poses un termòmetre i que piti als 80. Només corres els risc que es cremi una mica a la base de la cassola.
    - si no tens termòmetre et fixes en que comença a sortir una espumeta a sobre. No deixis que arribi a fer bulls grossos.
- pares el fogó

### La resta
- deixes que baixi fins a 40°C o el que creguis que no matarà els bitxos.
    - una manera de veure si està massa calent és posant el dit a dins i veient si t'estàs coent. Si és que sí, els bitxos del iogurt també es couran.
    - per ajudar que passi pots combinar-ho amb els passos següents
- poses el iogurt dins i ho remenes bé
- ho reparteixes als potets i a dormir
- zzz.. 8h i a la nevera

# FAQ
### Realment 8h?
Veure el següent punt. Per internet he vist que la gent parla de "coccions" de 6h a 12h. Nosaltres normalment fem 6-8h.

### Em queda massa...
Si és massa àcid, ho deixes menys estona. Si és massa líquid ho deixes més estona. Si el vols més sòlid però no tant àcid, doncs no facis iogurt. :D
També hi ha qui hi posa llet en pols perquè quedi més cremós. No ho he fet perquè no en podem menjar a casa.
Pots posar-hi nata si et sents fancy també. Ajudarà a la cremositat.

### Quins iogurts faig servir?
No recordo que hagi identificat cap marca de iogurts que no serveixi. Internet diu que hi ha marques que són de mentida i no funcionen. Si compres iogurts bonets del súper hauria de funcionar.

També pots fer servir del que has fet anteriorment i segurament sigui el més econòmic.

De fet, es pot extrapolar, hi ha gent que ho viu com la seva família com si puguessin fer una raça superior de iogurts. No ho he intentat i tampoc m'acaba d'atraure.

### Pot ser que es facin malbé?

Assegura't que els pots estan nets. Hi ha qui hi posa aigua bullent abans de fer servir els pots. Compte no matis els iogurts però.
I no triguis més de 7-10 dies en menjar-los. No se'ns ha passat mai cap d'aquests iogurts però.

### Altres llets?

He fet 99% amb llet de vaca. Alguna vegada vam fer servir llet de cabra o ovella i també queda bé, és diferent i també el cost és un altre. Als supers venen iogurts de cabra i ovella que es poden fer servir de base si vols que siguin 0% vaca.

He vist per internet que la gent parla de fer iogurts amb llets vegetals. S'hauria de mirar receptes, no ho he provat.

### Altres ferments?

Venen de vegades sobrets amb bitxos deshidratats. Ho vaig fer servir una vegada i va funcionar ok. No és més barat ni més senzill ni més bo que fer-ho amb un iogurt però. Que jo sàpiga.

### He de coure la llet?

Si fas servir llet crua, sí. Però és difícil de trobar.

Si és llet fresca o UHT no cal. Està bé però aprofitar per evaporar-ne una mica l'aigua i afegir-hi els aromàtics.

### Al súper hi ha moltes llets. Quina agafo?

Normalment faig servir llet fresca (pasteuritzada) d'1,5 L (sí, he parlat de 1L tota l'estona, i què?). Ho he fet amb UHT i també ha funcionat bé però penso que millor fer servir la que està menys tractada. Hi ha una mica menys de residu també amb algunes fresques. No sé.

Un cop vam anar a buscar llet crua a una lleteria del Montseny i en vam fer iogurts. Aquesta sí que era una mica més diferent que la resta però és un producte que cal tractar amb més respecte.

### Què coi vols dir amb _aromàtics_?

Doncs al llarg dels anys n'hem fet amb molts gustos, no recordo que cap quedés especialment dolent. Sempre acaben de tenir gust de iogurt al cap i a la fi però sí que es nota bastant i m'agrada fer-ho.

Llisto alguns que hem fet:
- pell de cítrics (taronja, llimona, mandarina, llima, pomelo, ...)
- cardamom
- clau
- canyella
- anís estrellat
- farigola
- romaní
- alfàbrega
- julivert
- coriandre
- coco
